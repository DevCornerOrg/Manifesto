# Manifesto
Manifesto di DevCorner.org

## Introduzione

_DevCorner_ è un'iniziativa che nasce con l'intenzione di creare un network di persone (che indicheremo genericamente con il termine di _community_) accomunate dal desiderio di condividere le proprie esperienze in ambito lavorativo e confrontarsi con altre persone allo scopo di migliorare le competenze di ognuno, al fine di migliorare la professionalità individuale e, laddove possibile, introdurre all'interno del proprio contesto lavorativo nuove idee e suggerimenti utili ad aumentare la qualità complessiva del proprio gruppo di lavoro.

Questo progetto non ha fini di lucro, e non costituisce alcuna associazione giuridica, per cui tutte le attività verranno erogate su base volontaria e sotto forma di opere gratuite, senza alcun riconoscimento economico o materiale o alcuna forma di ricompensa.

## Composizione

La composizione iniziale della community sarà rappresentata dalle persone che avvieranno il progetto, rendendolo operativo, attivo e capace di ospitare contenuti utili ad avviare il network, tali persone saranno indicate come **Membri dello Staff** (o più semplicemente **Staff**).

Le persone che contribuiranno a realizzare i contenuti e seguiranno attivamente le interazioni all'interno del network saranno indicate come **Membri Divulgatori** (o più semplicemente **Divulgatori**).

Infine, coloro che seguiranno la community e/o parteciperanno in maniera più o meno attiva alla vita della stessa saranno indicati come **Membri Partecipanti** (o più semplicemente **Partecipanti**).

All'interno di questo network ogni persona avrà pari dignità e pari importanza, **non ci saranno gerarchie ma solo ruoli** relativi alle attività che, secondo la propria attitudine, la propria volontà e disponibilità, ognuno riuscirà a erogare e/o seguire.

## Partecipazione

L'adesione alla community sarà **libera, gratuita e aperta a tutti**, purchè venga effettuata accettando le regole e le indicazioni riportate in questo _Manifesto_.

Per coloro che avranno voglia di condividere le proprie esperienze, le proprie idee e/o vogliano proporre suggerimenti utili in forma di contenuti, la candidatura come _Divulgatore_ verrà inizialmente sottoposta all'approvazione dei membri dello _Staff_. Nessun compenso o riconoscimento di alcun tipo sarà previsto per i _Divulgatori_, che opereranno in puro spirito di condivisione e crescita personale e collettiva.

In futuro potrebbero essere introdotti automatismi tali da velocizzare la partecipazione in qualunque ruolo all'interno della community.

## Argomenti

Gli argomenti trattati saranno liberamente scelti dai _Divulgatori_ e i contenuti possono essere realizzati nella forma più appropriata per l'esigenza.

L'unico vincolo fondamentale è che **non siano contenuti tecnici** o relativi a tecnologie specifiche di un ambito lavorativo.

Gli argomenti saranno raggruppati all'interno di categorie, che saranno maggiormente dettagliate nella pagina di seguito indicata.

[Categorie e Argomenti di DevCorner](Manifesto-CategorieArgomenti.md)

## Ambito di interesse

La community nasce da esigenze di persone che lavorano a vario titolo nell'ambito dell'ICT nazionale ed internazionale, ma non è escluso (ed è anzi auspicato) che gli argomenti trattati possano essere di interesse di un maggior numero di persone possibili, anche tra quelli che non abbiano relazione o non prestino opere all'interno dell'ambito ICT stesso.

## Localizzazione

La community tratterà argomenti che avranno principalmente collocazione o applicazione sul territorio italiano, per questo motivo sia il manifesto che i contenuti saranno principalmente espressi con la lingua italiana e faranno riferimento a legislazione e caratteristiche tipiche dell'Italia.

Al momento non si ha alcuna visibilità di ampliamenti verso altre regioni o nazioni, ma non si ritiene che tale limitazione risulti insuperabile anche in futuro.

## Contenuti

I contenuti potranno essere realizzati nella forma ritenuta più opportuna dal _Divulgatore_ che li realizza.
Le possibili modalità di distribuzione del contenuto saranno legate a tale forma e saranno decise dai membri dello _Staff_, in comune accordo con il _Divulgatore_ del contenuto.
Il contenuto realizzato resta di proprietà intellettuale del _Divulgatore_ che potrà in qualunque momento modificare o eliminare il contenuto realizzato dai canali o piattaforme dove tale contenuto è stato distribuito, nei limiti e nelle possibilità offerte dalla piattaforma stessa (laddove si tratti di un prodotto o servizio di terze parti) e/o tramite il supporto dello _Staff_.
Qualora il contenuto venga distribuito attraverso piattaforme o circuiti social di terze parti, la pubblicazione stessa sarà soggetta alle regole e vincoli di tale strumento. Lo _Staff_ di DevCorner non sarà responsabile in alcun modo per problemi generati da eventuali incomprensioni da parte del _Divulgatore_ riguardo le regole e limitazioni indicate dallo strumento di pubblicazione utilizzato.